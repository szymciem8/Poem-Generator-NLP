Paulek i Gustlik razym se miyszkali.
Swady niy mieli, ani sie niy prali,
Bo Gustlik to chop pieronym spokojny.
Niy cis sie nigdy ku swadzie, do wojny.
Dycki gazeta czytoł lub groł w szkata,
Bądź se legnął, jak to na stare lata.
W swyj izbie na wiyrchu był w niebo wziynty,
Jak mioł co lubioł, czyli spokój świynty.
Paulek w tyj chałpie na dole mioł izba
I choć do tego niy chcioł sie prziznać,
Waryjot z niego był fest pofyrtany.
Myśliwca udowoł dycki nad ranym.
Trąbioł w goń sygnały, chytoł hazoki,
Na fazany szczyloł i inne ptoki.
Lotoł drap przy tym z izby do antryja
I na leżanka skokoł ze bifyja.
Biydok Gustlik skiż tego wyrobiania,
Gowa mioł wielgo jak na jesiyń bania.
Leci po prośbie: Pauleczku kochany!
Byćże tak choć ciszyj trocha nad ranym,
Bo żyje sie ciynżko i usnąć niy idzie.
Czamu rojbrujesz tak bez cołki tydziyń?
A Paulek na to: Ciś stąd gupia małpo,
Przeca se moga co chca robić z chałpą!
Możno dwa tydnie od zdarzynio tego,
W tyj chałpie dzioło sie coś blank inkszego.
Paulek sie jeszcze pod pierzinką grzeje
I mu sie na łeb coś z gipsdeki leje.
Bestoż klnie zmierzły i ślypia łotwiyro,
A tu je mokre praje cołkie wyro.
Drap na góra leci fest znerwowany,
Że niy poradzi poleżeć nad ranym.
Klup! Zawrzyte dźwiyrza. Bez dziurka kuknął
I praje zarozki z nerwów niy puknął.
Co ujrzoł? Woda? Co to je? – sie pyto.
Czamu ty Gustlik w chałpie ryby chytosz?
Na co woda w izbie i guminioki,
Na co wędki, kibel, hoczyk, chroboki…?
A Gustlik na to: Ciś stąd gupia małpo,
Przeca se moga co chca robić z chałpą!
Taki z bojeczki tyj morał płynie:
Gdyś wieprzkiem – inksi ci jak świnie!
W hyc pod moimi liściami dychnąć se możesz.
Prosza, siednij se tukej, witom cie: Szczynść Boże!
Bo choć słoneczko gynał ze nieba blynduje,
To sie na moich liściach ukrop tyn sztopuje.
Tukej dycki fajnisty wiaterek zawiywo,
A we liściach szpok abo słowik piyknie śpiywo.
Powoniej tyż moje kwiotki. To z nich spijają
Pszczoły, kere potym złociutki miód dowają.
Legnij se tu ku mie! Niych listek mój opowiy
Ci jako bojka, cobyś lepij społ na zdrowie.
Widzisz tera, wiela poradza dać uciechy,
Choć niy rosną na mie jabka ani łorzechy.
Roz w robocie jedyn osioł,
Kajś se swoja tasza posioł,
Kaj na druge mioł śniodanie,
Sznity dwie i kompot z banie.
Ale głod mioł pieronowy
I sie wzion za żarcie trowy.
Do dziś zostoł przi tyj paszy,
Bo se jeszcze niy znod taszy.
W Africe miyszko Bambo, Murzinek,
Blank czorny, mały lokaty synek.
Czorno mo matka, łojca czornego,
Ujka i ciotka, dziadka i … kozdego.
Mo piykno chałpa – by ją zbudować
trza mieć patyki, deski i trowa.
Bo przeca lepszyj chałpy nie trzeba
Jak sie rok caly hyc leje z nieba.
Bestoż to sagie są Afrykony
I mało kery je łobleczony.
Bestoż fest dużo se uszporują
Bo czopek, mantli…nic niy kupują.
Bambo Murzinek to mądry synek….
I niy mo w szkole samych jedynek.
Bo sie mądrości wkłodo do gowy
W swyj afrykońskij szkole ze trowy.
W szkole tyj niy ma ławek, tablicy
I gimnastycznyj sali – by ćwiczyć.
Tam wszyscy afrykońscy szkolorze
Mają sie od nos troszyczka gorzyj,
Bo brak im heftów, taszy z książkami,
Bestoż po piosku piszą palcami.
Lecz skuli tego tyż fajnie mają,
Bo im nic do dom niy zadowają!
Jak już Murzinki w szkole głód mają
To przerwa robią i se śniodają.
Ale niy mają tasz ze sznitami,
Ani sklepiku ze kołoczkami.
Głodny Murzinek se w las zaleci,
By se na drzewie fest pomaszkecić.
Może se urwać figi, daktyle
Lub po banany na drzewo wylyźć.
A jak go suszy to zamiast Coli
Na fest sie wielko palma wgramoli,
Kaj sie napije bardzo zdrowego,
Mlyczka z łorzecha kokosowego.
My tu na Śląsku, czy tam daleko,
Za siódmom górą, za siódmom rzeką…
Mieszkają ludzie – kożdy w swym domu
I to niy wadzi przeca nikomu,
Że jedyn jy kołocz a inny daktyle.
Porozmyślej o tym choćby przez chwilę!
Lokomotywa!
Jest na banhowie ciynszko maszyna
Rubo jak kachlok – niy limuzyna
Stoji i dycho, parsko i zipie,
A hajer jeszcze wongiel w nia sypie.
Potym wagony podopinali
I całym szwongym kajś pojechali.
W piyrszym siedziały se dwa Hanysy
Jeden kudłaty, a drugi łysy,
Prawie do siebie niy godali,
Bo się do kupy jeszcze niy znali.
W drugim jechała banda goroli
Wiyźli ze soba krzinka jaboli
I pełne kofry samych presworsztóf
I kabanina prościutko z rusztu.
Pili i żarli, jeszcze śpiywali,
Potym bez łokno wszyscy rzigali.
W czecim Cygony, Żydy, Araby
A w czwartym jechały zaś same baby.
W piontym zaś Ruski. Ci mieli życie!
Sasza łożarty siedzioł na tricie.
Gwiozda mioł na czopce, stargane łachy,
Krziwiył pycholem i ciepoł machy.
A w szóstym zaś były same armaty,
Co je wachował jakiś puklaty.
W siódmym dwa szranki, pufy, wertikol,
Smyczy maszyna może donikąd.
Jak przejyżdżali bez Śląskie Piekary
Kaj wom to robiom kółka do kary,
Maszyna sztopła! Kufry śleciały
I każdy latoł jak pogupiały.
To jakiś ciućmok i łajza!
Ciupnął i ślimtoł sygnal na glajzach.
Mog iść do haźla abo do lasa,
Niy pokazywać tego mamlasa!
Potym mu ale do szmot nakopali,
Maszyna ruszyła, cug jechoł dali.
Bez pola, lasy, góry, tunele,
Dar za sobom samym te duperele
Aż się zagrzoły te biydne glajzy,
Maszyna sztopła i koniec jazdy.
Na szezlągu siedzi lyń
Nic nie robi cołki dziyń,
– O nie godejcie, że jo nic nie robia !
A kto siedzi na kanapie i drapie sie po szłapie ?
A kto zjod dwa kołoczki, co je dostoł łod ciotki ?
A kto dzisioj ze sznojdra szczyloł ?
A kto bombony z tytki wybiyroł ?
No i co, to wszystki to je nic ?
Na szyzlagu siedzi lyń
Nic nie robi cołki dziyń.
– Wyboczcie, a nie jodłech wodzionki ?
A nie ukroiłech se wyndzonki ?
A nie uciyrołech dziś kichola ?
A nie przezywołech gorola ?
No i co, to zaś nic ?
Nie boł we szkole, bo mu się nie chciało,
Nie łodrobiuł zadanio, bo czasu mioł za mało.
Nie zawiązoł szpotloków łod szczewików, bo ni mioł ochoty,
Nie pedzioł “Szczynść Boże”, bo za dużo z tym roboty.
Nie wykludziił Azorka, bo mysloł, że to zrobi starka.
Nie ciepnoł gołymbiom kaszy, bo stoła na bifyju w taszy.
Mioł zjeść wieczerza, ino gymbom mlasnął,
Mioł sie legnąć, nie zdążył – zasnął.
Śniło mu sie, że na grubie robioł,
Łobudzioł sie i w gowa zachodzioł
Czy łon sie doprowdy tak ciynżko narobioł ?
Kozoł sztrachycle sprzedować ij fater;
w rzici mioł, że na placu boł wiater.
Mogła do dom wrócić dopiyro,
jak na jabola łojcowi uzbiyro…
Sztrachycle niesła w mantlu ze skóry,
kaj mioła dziury, wygryzione bez szczury.
Widok tyn boł pierońsko ponury;
jak siwe, po burzy – na niebie chmury!
Niymiłosiernie wtedy piździało,
wszyndzie wiało, z gulika śmierdziało!
Lazła po bosoku, niy mioła tyż mycki,
z zimna sine mioła niydojrzałe cycki.
Nikt jednak niy chcioł sztrachycli pozyskać,
a śniyg zaczoł z wichrym jeszcze barzij “tryskać”.
I tak dziołszka nic niy sprzedała,
i skuli tego do dom wrócić sie bała…
Wykamano była, bo nic niy jadła,
besto ze zmynczynio na zolu przysiadła!
Zimno ij boło, besto sie skuliła,
aby sie łogrzoć strachycle spoliła!
I jak sztrachycle sie dziołszcze skończyły,
na zot ze zimna zamarzły ij żyły!
Strzimała jeszcze ino pora godzin;
umarła w nocy, w przeddzień urodzin!
Jak kedyś łoboczycz jakoś dziywucha,
co sztrachycle sprzedowo w zawiyrucha,
kup łod nij łoroz sztrachycle wszyskie,
by łojciec łod nij nacieszoł sie piwskiym!
Loto, tyro pan Hilary, do dekla mu piere
Bo kajś ten boroczek posioł swoi brele.
Szuko w galotach, kabot obmacuje,
Przewraco szczewiki, psińco znajduje.
Bajzel w szranku i w byfyju
Tera leci do antryju.
“kurde” – woła – “kurde bele!
Ktoś mi rombnoł moi brele!”
Wywraco leżanka i pod nią filuje,
Borok sie wnerwio, gnatow już nie czuje.
Sztucho w kachloku, kopie w kredynsie,
Glaca spocona, caly się trzynsie.
Pieroński brele na amyn kajś wcisnyło
Za oknym już downo blank sie sciymniło
Do zrzadla oroz zaglondo Hilary-
Aż mu po puklu przefurgły ciary.
Spoziyro na kichol, po łepie sie puko,
Bo znejdly sie brele – te, co tak ich szukoł.
Czy to ni ma gańba? – Powiydzcie sami,
Mieć brele na nosie a szukać pod ryczkami.
Kiedyś na Ślonsku cołkimi dniami,
bjoły hanysy sie z gorolami.
Z godki szło poznać kery je kery,
bezto sie prali jak indjanery.
Chłopy z chłopami, baby z babami,
tłokli sie solo i rodzinami.
Chude szkelety, wyżarte byki
furgaly kable i scyzoryki.
Różne tu boły łomoty i trzaski,
lamynty, przeklyństfa, skomlynja i wrzaski.
W końcu Pon Boczek te larmo usłyszoł,
poważnie sie wnerwioł i wszystkich wymiyszoł.
Malice doł Zynka, Zbychowi doł Hajdla,
wcisnoł gorola rodzinie łod Zajdla.
Hanysa kupjoła se baba z Rzeszowa,
wdowa po jednym górniku z Knurowa.
Jygna łod Dziubów wyszła za wdowca
co Gierek w aktówce go przywióz ze Sosnowca.
Ginter kobjytka wzion se z Czeladz,
Pon Boczek pedzioł: że se poradzi.
Ksiegowo Kowalsko co mieszko w bloku
dostała Hanysa banioka z przetoku.
Zep z warszawiankom krótko jest w związku,
a juz zajyżdżo dziołcha po ślonsku.
Bajtle zaś łod nich próbują mówić
i choć to krojcoki dajom sie lubić.
Małe hanysy lubiom fandzolić
jak chcom znerwować małych goroli.
I teroz już wszyndzie, w kościele i szkole,
som i hanysy, som i gorole.
Jedni chcom drugim sie przypodobać,
bo hanys chce mówić, a gorol godać.
Z brałzy kożdy korzysto,
A masara chciała być czysto.
W niydziela siadła na czornym murze,
A w poniydziałek toplała sie we żurze,
We wtorek we ajnlaufie chyba,
A zajś we środa – siadła na oberiba,
We czwortek siupła na ciotce Rołzie
A we piontek we tatarskij zołzie,
W sobota – w apfelmusie…
Cy łona sie tak marasić musi?
Co potym miała? Zmartwiynie miała,
Chciała być szykowno, nic niy wyłazi,
Nale jak durch siado w belejakij mazi…
Łona niy wiy, że to je we modzie,
Coby się wykompać we wodzie.
Czas, jak gupi nom ucieko,
Do wyborow niydaleko,
Już wychodzom szczury z nory,
Garnonć stołki i honory.
Czy pogodnie, czy dziyń chmurny,
Pódzie lud napełniac urny,
Marzeniami, nadziejami,
Choć niypewność lezie z nami.
Jo swoj program mom gotowy,
Jestech gotow do łodnowy,
„Jeszcze Polska…” głośno śpiywać,
Złote gory łobiecywać,
Ło farorzu piyknie pedzieć,
Fto kapowoł dobrze wiedzieć,
Wszystkich pognać do roboty,
Działać gipko, nic na potym.
Gizda zy mie dobry kawał,
Bez to byda sie nadawał,
Ludziom ciymnym wytłumacza,
Potym i tak wyłonacza.
Zelter bije mi do gowy,
Do rzondzynio jo gotowy,
Wuszt wyborczy już sie warzy,
A pod ślipsym mi do twarzy.
Prosza, groża, przipominom,
Chciołbych swojom rzondzić gminom,
Niych mie niy wykryśli ftory,
Musza wygrać te wybory!
Mjala oma logrodek, dziynnie tam chodziola.
Z wjosny siola jarzina, kartofle sadziola.
Kartofle sadziola, gnojym podlywala,
coby fajnie roslo i na zima mjala.
Mjala tyz tam drzewa grusze i jablonie,
wyglondaly pjyknie na bjolo bjelone.
Kwjotki tyz tam mjala, bo jim bardzo pszola
z rana je plewjola z wjeczora podlola.
Po grzondkach tyrala,robjola porzondki,
coby logrodek bol fajny, no i jeji grzondki.
Stola tyz tam lawka pjyknie posztrajchowano
oma na ni niy siodala ,bo bola zalotano.
A z wjeczora gibko do chalpy leciala,
bo czekala na nia dziecek calo zgraja.
Czekol tyz i opa calkym juz wnerwjony,
bo niy bylo wjeczerzy,ani jego zony.
Oma szybko chleba z tustym naszmarowala
i kazdymu do chleba tomata dala
I tak tom tomatom haja zazegnala.
Robił Alojz na grubie i niy myśloł chorować
bo tyn twardy wongiel, musioł durch fedrować
wiertoł dziury w ścianie, zakłodoł patrony
zapoloł cynsznura – a huku w pierony
a jak dymy wyszły, broł sie za łopata
i cIepoł na pancer, tak jak jego tata
łoba fedrowali tak jak gupie ciele
bo kieryś wymyślył – planowe niydziele
kcieli żyć jak ludzie, sił niy żałowali
a kożdy se myśloł – co to bydzie dali?
teroz sie doczkali takij smutnyj chwili
gruba jym zawarli , a łonych zwolnili
niy pomogły strajki i lamyntowanie
że stracili zdrowie na pierońskij ścianie
teroz Alojz żyje na grubowyj łasce
ponoś mo fedrować wongiel na Alasce
przi siarczystym mrozie i z eskimosami
cheba łogupieje pomiyndzy fokami
łociec niy pojedzie, bo już jest za stary
pod nosym mu przyńdom zielone dolary
za to Alojz jedzie po ciynżko robota
choć już na Alasce – downo nima złota
niyroz mu sie przyśni, ta ślonsko wodzionka
i tyn świyży chlebuś – łoćby z fetym kromka
a jak mu sie przyśni ło ślonskiym łobiedzie
pociepnie Alaska i nazod przijedzie
choć już w życiu tela ton wonglo wyromboł
bydzie z familoka na hołda zaglondoł
tela lot fedrowoł, w przodku i na ścianie
i niygdy niy myśloł – że ELWRYM łostanie
Na tym naszym gryfnym Ślonsku,
jak my jeszcze byli mali,
cołki rok - i tyż bez zima,
bajtle po placu lotali.
Po szkole do dom lecieli
ło niczym innym niy myśleli,
w doma sie gibko przeblykali,
szlynzuchy na szłapy łobuwali,
na plac wyłazili - po cichu rzykali,
coby ich łojce do dom niy wołali.
Myńsze bajtle szlynzuchy rzymiyniym zapinali,
wiynksze do szczewika kluczym przikryncali,
potym sie klojzdało,
tam kaj sie yno dało
po zamarzniyntym basynie, stowie, jeziorze,
klojzdali te ślonske szkolorze.
Figurówki mjeli dziołchy, hokejówy chopcy,
znali sie wszyjscy – żodyn niy był łobcy,
brali swoje hokejkryki, torman hokejfela,
we hokeja grali beztydziyń i we niydziela.
Na placach klojzdówki robiyli,
we szułach wartko po nich jeździyli,
na sankach sie woziyli
żodnego bergu niy łopuściyli,
na nartach sjyżdżali, na dechach skokali
(ino na nich, tak jak dzisioj niy lotali),
bałwana lepiyli, kulkami sie ciepali
sztyjc moc szpasu mjeli – nudy niy znali.
dzisioj cołkym inno zima momy,
śniygu po leku niy znomy,
kedyś zima srogo była - łod dzisiyjszyj lepszo,
mróz trzimoł i śniyg leżoł - łod listopada, aż do kwietnio.
Choć wiym, że to niymożliwe
Wy możecie mi wierzyć,
Kej my jeszcze bajtle byli
I do budy juz laziyli
Kozdy z nos miol pukeltasza
A dziurawo z galot tasza
Na niydziela glanc szczewiki
Pucowali my Karliki
W doma swoje ryczki mieli
A na placu durch gupieli
Mlyko piyli my ze szklonki
U Szmatloczki rwali ponki
W lato ino fusbal grali
Zima za to sie kiouzdali
O nic my sie niy starali
Fatrom zas po nerwach grali
Fajnie nom sie dycki zolo
chocioz richtik biydnie bolo
Dzisiej zato sie martwiymy
Czi sie z wszyskim wyrobiymy
Choc nom nic juz niy brakuje
Ab und zu nos serce kuje
Jak spomnymy bajtlow lata
Toc widzieli my hrom swiata
kozdy wzion by juzas bala
I wykopnol az na "klara"
Kozdy zagrol by zas klipa
A ze smalcym zjod se sznita
Bezto koncza juz i ida
Z synkym zagrac - szczaskac szyba
Górnik mo przesrane życie
Bo polowa jego lepszo
Budzi dziynnie go ło świcie
I na szychta go wypieprzo
Potym w czólko do mu dziuba
W drodze ptoszek mu tralla lalala
A jak wlezie już na gruba
To go sztajger łopierda la la la la
Łoblykajom go jak króla
Wszystko dajom prawie nowe
Arbait ancug i koszula
Dwie fuzlapy flanelowe
Rękawice i kufaja
Boty, batki , kalysony
By klejnoty czyli jaja
Zawsze sprawne mioł dlo żony
Jak łoblecze się chłopina
To na koniec na leb wcisko
Poł pończochy na czupryna
Taszinlampa i chełmisko
W łepetynie mu szelonto
Kiej na szychta się tak stroi
A jak wdzieje już homonto
To jak rycerz jest we zbroji
Tam przy szybie czeko szola
Sztajger mu do ucha szczeko
Jako ważno łon mo rola
Bo ojczyzna wąglo czeko
Mo królewskie górnik żarcie
Jak umyje w łażni dupa,
To serwujom mu we karcie
Czorno kawa i flaps zupa
Czyto prasa, mo kontakty
Bo śniodanie dziynnie żona
To pakuje mu we fakty
I to zawsze w piyrwszo strona
Jak na wągel sprzedo kartka
Swoji ślubny kupi róże,
To mu ślubno fundnie ćwiartka
I deputat do w naturze
Po robocie leży bykiem
Abo piwo z kufla żłopie
Jak to dobrze być górnikiym
Ale ino na urlopie
Miała Baśka srogo taśka
I sie niom raduje
Bo do Baśki nowyj taśki
Wszystko rajn pasuje
Lipynsztifty i sznuptychle
Klucze ze szperhokym
Łostre fajle, załośniczki
Kożdy z jednym łokym
Sztyry bindy z krzidełkami
Bojtlik na klepoki
Trzi parfiny, taszynmeser
Tyn mo dwa pitwoki
Krymy, pudry, knefle, nici
I lak na pazury
Grzebiyń, szpangi, stare zoki
Chocioż majom dziury
Stary gumin, luzym szkloki
Album ze zdjyńcioma
Kiej tak wejrzi Baśka w taśka
To jest choćby w doma.
Kto ze sobom wszystko nosi
Ło nic inkszych sie niy prosi.
Pyto sie mje połowica,
Kiedy sie za dieta chyca?
Żić jak kalfas, pysk jak lampa,
z przodku wisi piwno wampa!
Tak mi godo: chopku złoty,
musisz schudnyć boś bahraty,
nie pasujom ci galoty
i za małe inksze szmaty!
Szłapy ledwo za sia smyczysz
i przi myciu sie naryczysz
jak drzesz pjynty we łaziynce,
że za krótki twoji rynce!
To ni rynce mosz za krótki,
yno wampa je za wielko,
twego żranio to som skutki!
Ustoń - godom - moja frelko,
ale łona nie ustowo,
yno dalij mi nadowo!
Pojrzi na sia, citni w żdżadło,
już małego se nie widzisz,
dyć cie yno samo sadło,
czy sie som sobom nie brzidzisz?!
Tego było już za wiela!
Przez toch padoł, że w niedziela:
po śniodaniu i łobiedzie, po kołoczu i po kawie,
po trzech piwach na zabawie,
zrobia wszysko cobych schud,
zastosuja dieta cud!
We pyndziałek, zaroz z rana,
jak ze wyrka yno stana,
póda gibko do aptyki
po te pile z Hameryki,
co to prosto ze żołondka
ciongnom fet jak jako gombka!
Starać sie przi tym ni musisz,
czy to kaczka, czy golonko
wszysko leko we sia wdusisz,
niech żyje dobre jedzonko!
Po tym idziesz se poleku,
tam kaj król se piechty chodzi,
robisz dżist i już czowieku
Inakszy było kedyś na Ślonsku,
Ludzie bawiyli sie sam durch,
Jedyn drugigo, somsiada - somsiod,
Traktowoł jak prawdziwy druh.
A nom sie tynskniom tamte klimaty,
Bo nom sie marzom zaś tamte dni,
Te z opowiadań mamy i taty,
Nom sie to dycko po nocach śni.
Czy bezrobotny, czy tyż panoczek,
Chynć do zabawy dycko mioł,
Bo kożdy Ślonzok mioł przijaźń w zocy,
Jedyn drugiymu bezto przoł.
A nom sie marzom te stare czasy,
Jak my w niedziela do parku szli,
Abo fojery były pod lasym.
Czy wrocom jeszcze kedyś te dni?
Bez cały tydziyń Ślonzok harowoł,
Tyroł i robiył, jak za dwóch
Ale w niedziela, już zaś na nowo,
Dychnyć przi piwku przeca mog.
My pamiyntomy o tych przipadkach:
Miało sie w kapsie grosikow piynć,
Toż na muzyka brało sie babka,
Do tańcowanio kożdy mioł chynć.
My pamiyntomy o tych muzykach,
Jak na harmoszce Francik groł,
Fajnie sie było tak pospotykać,
Toż tam z uciechom kożdy szoł.
Dzisiej sie chowie kożdy w chałupie,
Choćby sie jedyn drugigo boł,
A jak mu somsiod w dźwiyrze zakłupie,
To sie go spyto: co żeś zaś chcioł?
Kery poradzi to wytłumaczyć:
Kto do zabawy chynć nom skrod?
Trza odbudować przijaźnie nasze,
Z downego Ślonska, z tamtych lot...
W pucach gwizdo nos zatkany
Leżysz w pryku niywyspany
Chcesz na haźlik – zatwardzynie
Niy smakuje ci jedzynie
Gorko gowa, boli ciało
Bo chorobsko cie złomało
Durś sie pocisz mosz dyrgowki
Przepocone som zogowki
Leżysz cicho i biadolisz
Nawet cygarety smolisz
Nos czerwony, rozbolały
A łod płaczek spuchły gały
Skiż charlanio boli brzuch
Nic niy zrobisz choćbyś spuch
Bo kiej grypa cie chycioła
To to tyż bydzie cie mynczoła
Nojlepszy lyk na grypa:
To picie, spanie i dni rachowanie :-) 
W familoku je impreza,
wszyscy u Józika som,
baby noszom na talyrzach,
chłopy w karty, w szkata, rżnom.
U Józika dzisioj świynto,
łon zaś bydzie starszy rok,
toż familok tyż pamiyntoł
i postawić musioł chłop.
Bo jak ślonzok mo gyburstag,
kożdy z nos to przeca zno,
to we flaszkach mo łon pusto,
za to we blumwazach fol.
Jak wybije zygor połnoc,
to trza do dom ciongnyć spać,
choć sie karty fajnie ciongło,
to trza do roboty wstać.
Jutro bydzie kożdy chory,
chłopow bydzie trzimoł kac,
baby przidom pomoc pomyć
impryza bydzie zaś.
Cołki tydziyń sie bawiymy,
jak ci mo gyburstag ktoś.
My łokazjo se znojdymy,
żodno niyma przeca zło.
Kiedyś na Ślonsku cołkimi dniami,
bjoły hanysy sie z gorolami.
Z godki szło poznać kery je kery,
bezto sie prali jak indjanery.
Chłopy z chłopami, baby z babami,
tłokli sie solo i rodzinami.
Chude szkelety, wyżarte byki
furgaly kable i scyzoryki.
Różne tu boły łomoty i trzaski,
lamynty, przeklyństfa, skomlynja i wrzaski.
W końcu Pon Boczek te larmo usłyszoł,
poważnie sie wnerwioł i wszystkich wymiyszoł.
Malice doł Zynka, Zbychowi doł Hajdla,
wcisnoł gorola rodzinie łod Zajdla.
Hanysa kupjoła se baba z Rzeszowa,
wdowa po jednym górniku z Knurowa.
Jygna łod Dziubów wyszła za wdowca
co Gierek w aktówce go przywióz ze Sosnowca.
Ginter kobjytka wzion se z Czeladz,
Pon Boczek pedzioł: że se poradzi.
Ksiegowo Kowalsko co mieszko w bloku
dostała Hanysa banioka z przetoku.
Zep z warszawiankom krótko jest w związku,
a juz zajyżdżo dziołcha po ślonsku.
Bajtle zaś łod nich próbują mówić
i choć to krojcoki dajom sie lubić.
Małe hanysy lubiom fandzolić
jak chcom znerwować małych goroli.
I teroz już wszyndzie, w kościele i szkole,
som i hanysy, som i gorole.
Jedni chcom drugim sie przypodobać,
bo hanys chce mówić, a gorol godać.
Tukej familok,a tukej klopsztanga,
Przy kery w środa bydzie balanga.
Bo kożdy czeko na świniobicie.
Bydzie darmowe jodło i picie.
Wszystkie się zicnom sam przy chlewiku
I na ławeczce,i na zydliku.
Sam przyjdzie Gryjtka z synkiym Acikiym,
Kery galoty mo ze lajbikiym.
Bydzie tyż Agnys z ujkiym Lyjokiym,
Co majom pole za familokiym.
Potym moplikiym przyjedzie Zefel
(Kamraty mianujom go "Mały Knefel")
Ino co karlus fest z niego szfarny,
Bezto lotają durch za nim panny.
I kozdo chce go za kawalera,
Bezto przyleci Hilda i Fela.
Na placu bajtli tyż bydzie kupa,
Ino poczują pyszno wusztzupa.
Jo tyż się skosztuja gorkiego żymloka.
A może dostana i konsek krupnioka?
Dyc smaka wielkiego mom na lyberka,
No i poczekom tyż na łoplerka.
I na som koniec zjym się preswuszta.
A do dom zaniesa się lyberwuszta.
Potym na ławce kole chlewika
Do nocy słychac bydzie muzyka,
Kej wszyscy śpiewac bydom pieśniczka
Do najlepszego masarza Karliczka.
Nieskorzy jeszcze ta ło starzyku,
Ło jego ptokach i gołymbniku.
Do naszych tatulków ło fedrowaniu
I do mamulek ło biglowaniu.
A kej pojemy i pośpiywomy,
W dobrych humorach do dom wracomy.
I dugo spominac bydymy balanga,
Tyn nasz familok i staro klopsztanga.
Kaj som te czasy-te świniobicie?
Kaj się straciło to downe życie?
Takiego placu już chyba ni ma?
Dobrze że momy takie wspomnienia!
Ene, due, rabe, to jest wyliczanka
Tu i tam czekaja ludzie na przistankach.
U nich stoi grupka, a u nos cielotka,
U nich jest rozmowa, a u nos jest godka.
Czekaja na pociag ludzie co zza Buga,
A u nos nie moga doczekac sie cuga.
W Polsce mowia podroz a na Slasku rajza,
Tam jezdza po torach, a u nos po glajzach.
Ene, due, rabe, kazdy liczyc moze
Po naszymu banhof, po ich mieniu dworzec.
Nawet przed podroza sa w slowach rozdzwieki,
Paul mo rajzyfiber, a Pawel ma leki.
Paul pije gorzola, Pawel saczy trunki,
Nosi tenisowki, Paulek nosi tunki.
Hanys taszczy kofry a gorol walizy,
Tyn wzdycho do Elzy, tamtyn do Elizy.
Ene, due, rabe, slonsko wyliczanka
Tam jezdza tramwaje u nos jezdzi banka.
Bilet to jest bilet, konduktor to kobuch,
Szafner to konduktor a hahaor to lobuz.
Jezdza te lobuzy po Polsce na gapa
Hahara trza chycic a lobuza zlapac.
A jak kobuch chyci takego hahara,
Hahor placi sztrofa, lobuz placi kara.
Jak byda kedy bogaty,
Byda już na pynzyji,
Bez Ślonsk byda wandrowoł
I byda groł na cyji. 
Byda wszystkim rozprowioł,
Jak to downi bywało,
Jak sie przed laubom siodało,
Przi piwku w szkata grało.
Na cyji byda przigrywoł,
Pieśniczki od starzika,
O starym Ślonsku bojoł,
Lepszy niż we kronikach.
Na miedzka wygodnie siedna,
Pod staro brzozka, w ciyniu
I downy Ślonsk powroci
na chwila, we wspomniyniu.
Łoj ty kreplu moj kochany
tyś we tuszczu łokompany
Jo mom smaka durś na Ciebie
Jak Cie wcinom to żech w niebie
A twoj filong z marmeladom
Na kolana przed nim padom
Możesz być popudrowany
A najlepi lukrowany
Jo i tak Cie kreplu zjym
We tyn czwortek to już wiym!"
Nie boja sie niczego, ni tej całej posłów zgraje,
nie boja sie nad ranym jak wracom du dom chaje.
Nie boja sie chacharów, co idom z dyskoteki,
nie boja sie, że żywot na starość ni ma lekki.
Nie boja sie spowiedzi, choć grzychów za trzech chłopa,
nie boja sie lotanio, jak musza sztyjc do klopa.
Nie boja sie plotkorzy, co ozorami mielom,
nie boja sie i tego, że co ni moji dzielom.
Nie boja sie straszynio tych, co som po zawale,
nie boja sie powiedzieć, że pietra ni mom wcale.
Nie boja sie podatków, akcyzy, ani vatu,
nie boja sie, że wojyn zabraknyć może światu.
Nie boja sie kostuchy, że dwiyrze wroz otworzi,
nie boja sie, że ludzie do zgody bydom skorzi.
Nie boja sie, że z prawa ci dzierżom teraz władza,
nie boja sie, że młodej w zolytach nie poradza.
Nie boja sie, że dziołchy nie zajrzom na mie wcale,
nie boja sie, że padna przi tańcach w karnawale.
Nie boja sie i tego, że mie zagloskać mogom,
nie boja sie bandziora, jak ida bez noc drogom.
Nie boja sie, że spotkać dobrobyt wszystkich może,
nie boja sie kopruchów, że zjedzom mie na dworze.
Nie boja sie, choć chyc je, zjeś pełno miska szpajzy,
nie boja sie ostatni w żywocie swoim rajzy.
Nie boja sie teściowej, bo tako /!/ z ni je baba,
nie boja sie i tego, że zjeść mi przidzie żaba.
Nie boja sie swej ślubnyj, kiedy spoglondo krziwo,
boja sie yno tego jednego, że moga stracić smak na piwo !