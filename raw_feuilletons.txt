Coś poszło niy tak, jeźli ślōnski starzik kojarzi nōm sie ino ze sużbom we Wermachcie. 
Chociŏż wojynne przigody naszych starzikōw były pewnikym tymatym niyjednyj ôzprŏwki przi kafyju abo szolce kakao. 
Przeca kożdy ynkelek chcioł wiedzieć wiyncyj ô wojynnych historyjach szadego już starzika…
Dzisiyjsi starziki niy pamiyntajōm już wojaczki, bo pewnikym sōm potōmnymi tych, kerzi walczyli na europejskich frōntach. 
Niy ôznaczŏ to jednak, iże jejich historyje sōm mynij ciekawe abo interesujōnce. 
Robota w srogim werku industryjalnym, raje do sklepōw, prōżne pōłki we sklepach, urlaub niy w Grecyji, ale nad polskim morzym – to ryalność PRLu, kerŏ dlŏ terŏźnych modych brzmiōm jak bojka. Jeźli mōgbych wrōcić sie 15 lŏt nazŏd to dołbych sie jedna dorada – suchej swojigo starzika, bo je ôn skarbnicōm wiedzy i historyji.
Dziynki mojimu starzikowi zakochołech sie w gōrach. Kej miołch pŏranŏście lŏt broł mie na rajzy w Beskid Ślōnski. Ôwdy jeszcze PKSy przejyżdżały bez cyntrōm Łazisk Górnych, niy trza było jechać do Mikołowa abo Katowic. Czynsto jechalimy do Wisły, rzŏdzij do Korbielowa abo Żywca. Dycki to jŏ miołch być ôkludzŏczym – dostŏwołech mapa, kijek abo drzywnianny patyk. 
Mojōm rolōm było znojść ôdpednio sztreka i niy stracić sie na rozwidleniach. Pŏd przitōmnym ôkym starzika abo jego kamratōw.
Do dzisioj niy wiym, eli moje spodobanie do gōr i spinaniŏ to błogosławieństwo eli przeklyństwo. Widza i czuja, wiela mie to zdrowiŏ, prŏcy i wyrzeczyń kosztuje. Myśla sie jednak, iże ciynżko je zmiynić ukształtowano w modości natura na inkszo. Mam tyż take poczucie, iże to starzik zaszczepił wy mie ôtwartość i reszpekt dlŏ inkszych kultur. Z jego ôzprŏwki wydŏwało mi sie normalne, iże wartościom, kerõ winnimy piastować je roztōmajtość poglōndōw i zachowań.
Kim je starzik?
Gŏdŏ sie, iże ôjce sōm ôd chowaniŏ, a starziki ôd rozpieszczanio. Niy wiym, eli to prŏwda. Chciołbych, czego i Wōm życza, przeżyć modość tak, cobych mioł co ôsprawiać swojim ynklōm. Możno starzik rŏz, eli dwa rozpieści swojigo ynkelka, ale jego rolōm je pokozywać świat bez przikłŏd i ôzprŏwki. Żŏdne bojki, żŏdyn film, żŏdne ksiōnżki niy sōm tak ciekawe, jak wieczorne historyje z życiŏ starzika.
Kim bylibymy bez starzikōw? Ôd kogo moglibymy czyrpać mustry? Fto uczułby nŏs jeździć na kole abo grać w bal? Dorastanie bez starzikōw je możliwe, atoli niy tak połne i pasjonujonce jak z niymi. Uczmy nojmodszych reszpektu dlŏ syniorōw. Starziki sōm źrōdłym wiedze i doświadczenio, kerego czasami tak barzo nōm brakuje.


Starka kojarzi mi sie z tyjem, kery propōnowała mi jak wchodziōłch zmarznięty do antryja. Pamiyntōm, jak gŏdała – siednij sie wnusiu, zrobia ci tyju. Terŏz starka niy witŏ mie już ôd proga – to jŏ wchodza do izby i podŏwōm rynka na prziwitanie. Starka ô starych zwykach niy zapōminŏ – dycki chce rychtować mi tyju, ale bardzij skuli kurtuazji abo prziwykniyńciŏ. Coby niy mynczyć jeji, sōm ida do kuchnie, leja woda do czajnika, siōngōm po szolka i czekōm aże woda zawarzi sie. Widok srebrnowłosej starki ôstoł, atoli jeji przebojowość je już spōmniyniym.
Co widzã dzisiej?

Dlŏ mie starka je symbolym przemijajōncego czasu. Wydŏwŏ mi sie, iże ciynżko nōm – modym ludziōm pogodzić sie z ôbmyślōnkym, iże wszyjscy dōnżymy do starości. Czasu ôszydzić sie niy dŏ, procesu starzenio tyż niy, chociŏż fest bychmy tego chcieli. Syndziwy czas je zŏcny ale czynsto bywŏ tyż ciynżki, spolygliwy, upokarzajoncy dlŏ syniora. Fto z nŏs chciołby być zależy ôd inkszyj ôsoby?

Jak siōngōm pamiyńciōm mocka lŏt nazŏd to widza starka szkrobiōnco kartŏfle. Siedzi w kuchni na ryczce, mŏ przed sobōm kibel z ôszkrabinami, gŏrnek z wodōm i pŏra kartŏfli, kere czekajōm na swoja kolej. To bōł rytuał – przed połedniym starka zawdy rychtowała ôbiŏd. Co jŏ robiōłch w tym czasie? Niy pamiyntōm akuratnie. Jeźli świyciyło słōńce,  pewnikym grołch ze starzikym w bala. Jeźli czas bōł dyszczowy to suchoł żech sztarzykowej ôzprŏwki abo grołech we karty i szachy.

Spōmniyniŏ z przeszłości

Niy pamiyntōm akuratnie słōw. Mom przed ôczami ino ôbrazy, jakeś urywki sytuacyji. Jednakŏ pamiyntōm wōń – izby, ôbiadu, świyżo skoszonej trŏwy, kerŏ bydōc małym synkym chciołech grabić. Spōminōm sie tyż, kej starka oparto ô fynsterbret patrzała na plac abo wołała na ôbiŏd. Ino gibko, bo wystygnie – słyszołech.

Dzisiej moja starka niy pamiyntŏ tego, co robiyła wczorej. Jednako ôsprawiŏ ô tym, jak po wojnie chodziyła paść cigi, co ôwdy robiyła i jakŏ była pogoda. I to winiyn dlŏ nŏs być znak – za pŏradziesiōnt lŏt wŏżny stōnie sie niy dziyń dzisiyjszy, ale naszŏ historyjŏ, kerom bydymy chcieli sie podzielić z bajtlami i ynklami. Czym bydzie wczorejszy ôbiŏd w przirōwnaniu do spōmniyń z naszyj modości? Starōm sie terŏzki żyć tak, coby swojim ynklōm ôpedzieć nojszumniyjsze przigody ôwdy, kej niy byda pamiyntać dnia wczorejszego.
Prziszłość, jakŏ nŏs czekŏ

Moja starka traci sie intelektualnie, ale niy traci nic z podmiotowości. Może jeji dorady i napōmniyniŏ niy pasujōm do modernych czasōw, ale oparte sōm na fōndamyncie jeji wiedzy i spōmniyń, kere w żŏdnym wypadku niy som gorsze ôd mojich.

Pamiyntej coby słożyć winszowani po ślōnsku na dziyń starki i starzika

Jak pacza na moja starka to marzã, coby moja starość była spokojno i uśmiychniyntŏ. Chciołbych być ôbtoczōny bliskimi, kerzi bydōm wy mie widzieć źrōdło wiedzy i mōndrości życio. Zastanōw sie, jak Ty traktujesz syniorōw? Za darymny balast, eli skarbnice historyje i doświadczenio? To moje wyzwanie dlŏ Ciebie.

Ftoś kedyś pedzioł, że fto rajzuje tyn dwa razy żyje. Jo sie z tym nie zgodzōm, bo życie mōmy ino jedno, aji jak kożdy kraj ôdwiydzymy. Niy znōm czowieka, kery świŏt widzioł, a nacjōnalistōm ôstoł. Tak sie niy do – przŏć swojij nacyje, z inkszymi przi jednym stole jeś, a pluć im do talyrza.

Durś myśla, czamu my tacy gupi sōm, iże wmōwić my sie dali, co sōm my lepsi ôd inkszych. Ślōnzŏki ôd Polŏkōw, Polŏki ôd Niymcōw i cołkiego świata przi okazji. Fto by pōmyśloł, iże ślōnsko nacyjo, kero szrajbować po swojimu niy poradzi coś mŏ znaczyć we świecie? Abo te Polŏki, co biydnego Pōnbōczka za szimel stŏwiajōm, a sami durś cyganiōm i ô swoji gyszefty ino sie starajōm?

Jo bych tych politykōw, kerzi gŏdajōm – ôd ludzi my sōm i Polsce ino przajymy – na sztyry strōny świata raus wygōnioł. Ino ze rajzyntasiōm, flaszkōm wody i korōnkōm, co by do swojigo Pōnbōczka porzykać mogli, jak śniŏdać niy bydōm co mieli, abo cliwić sie im bydzie. Co by Araberōw, Rusōw, Niymcōw i Murzinōw ô szolka wody i sznitka chleba prosić musieli. Ja, ôwdy kożdy ze Polŏkōw pod jednym dachym z tymi, kerymi gardzi – miyszkać bydzie, aż na włŏsnych szłapach do włŏsnyj chałpy wrōci.

Kożdy jedyn polityk raus pōdzie, do tych Allahōw, kerzi skuli Krystusa łeb utnōm. Abo do Rusōw i Niymcōw, kerzi Polŏka za nic majōm. Kożdy jedyn stōnie przed nami i zdŏ świŏdectwo. Jak uczyń przed rechtorym, jak bajtel przed ôjcym – kożdy jedyn bydzie stoł i gŏdoł co widzioł, fto go karmiōł, kaj społ, z kim gŏdoł. Jak we suchatelnicy. Aż nacjōnalizm i cygaństwo z kożdego wyjdzie.

Kożdy tyn co myśli, iże czelŏdkōm ôd Pōnbōczka na ziymi je – pōdzie raus. Tyż tyn, kery politykiem a inkszym urzyndnikiem je, a swōj fach z kapelōnkem i farŏrzym chybnōł.

Zolyty to po polsku randka. Na zŏlyty karlus prosi frelka, kero fest mu sie spodobała abo swoja dziouszka abo libsta, keryj przaje. To je fest wŏżne, aby pamiyntać, iże na zolyty to niy ino na poczōntku kōnszachtu, ale durś łazić.

Zŏlyty to niy ino kafyj, tyj abo tortensztik w restauracyji. Na zŏlyty możno iść na szpacyr abo nawet do tyjatru, jak fto mŏ w bajtliku niy ino kotlŏki. Znōm tyż takich, kerzy do szynku na biyr dziouszka biōrōm. Padajōm, iże po alkoholu to nojprościj poznać, fto jaki je. Jŏ tam wola barzij kulturalnie i na zŏlyty na ôbiŏd abo tyj łaża. Jak mōm wiyncyj czasu to padōm do mojij frele – puć pojadymy kaj w gōry abo na koło! Łōna zawdy raduje sie na takie idyje.

Pamiyntejcie, aby na zolyty niy przijść niyskoro i niy ôblyc sie jak borŏk. Wybiglowano koszula abo czysty klajd muszōm być na zicher. Nojlepij wysztiglować sie zawczasu w dōma, coby gańby na zolytach sie niy narobić.

Dŏwno tymu to karlus zaprŏszoł i płaciōł za frelka, z kerōm poszoł na zolyty. Terŏzki czasy sōm inksze, kobiyty chcōm płacić same, a czynsto to i ône zaprŏszajōm chopōw na kafyj. Bezmała to bestusz, bo chopy terŏz sōm jak rzić w kraglu, sami sie gańbujōm i rady niy dajōm. Ja, to je richtich prŏwda. Chopski ańfach mōmy tukej i terŏz, a nasze chopy niy sōm inksze ôd polskich.

Jak na zŏlytach gryfnie sie gŏdało, to chop może dŏć dziouszce kusika, abo dzióbka jak fto woli. Niykerzi tyż sie mamlajōm, ale to słowo kere fest mje sie niy podobo. Dyć niy powiym frelce, iże rod żech je z niōm mamlać, bo w pysk dostana zarŏzki. Lepij powiym – Twoje kusiki sōm jak cześnie, słodkie i czyrwōne.

Ftoś kejś pedzioł, iże ślōnskie kreple to niy je to samo, co polskie pączki. Jŏ tam niy wiym – u mje w dōma krepli sie nie warziło bo moja mamulka takich tustych maszketōw niy lubi. Ja – tortensztik, kopa, kołŏcz z posypkōm abo inksze ajnfachowe maszkety jŏ za bajtla jŏd bez kożdy wikynd. Dōmowego krepla jŏ nikyj niy zjŏd. 

Niy wiym czy wiycie, ale w Katowicach keryś mōndry ôdewrził gyszeft kaj sprzedajōm ino kreple. Żŏdno tam piekarniŏ abo kafyj – gyszeft kaj sōm ino kreple! Żŏdne tam ajnfachowe z marmeladōm, różom abo cukrym pudrym. Jŏ w cołkim życiu niy pōmyśloł, że krepliki mogōm być tak roztōmajte: z marcypōnym, śmietōnōm, malcym, flaumōm, cześniami, szekuladom… Raja ludzi pod sōm Skarbek stoji i czekŏ na krepla, niy ino w tusty czwŏrtek. Nojsōmprzōd jŏ pōmyśloł, iże kōmuś na łeb piere bo bydzie otwierōł kreplarnio. Katać jŏ tak chybnōł sie…

Moja mamulka a inksze ludzie gŏdajōm, że kreple niy sōm zdrowe – iże to tuste, bebech rośnie abo lepij ôwoce zjeść. Ja, to je recht. Ale wōm powiym, że ôwoce sōm w kożdym kraju na świecie – aji lepsze jak u nos! Wiynksze a słodsze. Jŏ trocha już widzioł i trocha jŏd po cołkim świecie – ale takich krepli jak u nos – to niy ma nikaj. Do prŏwdy!

Gŏdołech ze kamratym, kery miyszkŏ we Warszawie. Poszoł do piekŏrza i napytoł – dejcie mi krepla. Baba wejrzała na niego jak na gupielŏka i nic niy pedziała – bo niy poradziyła spokopić co łōn gŏdŏ. Wtynczŏs wziōn mobilniŏka, szczyrknōł do mje i pedzioł – jak byda na Ślōnsku to idymy na biyr i kreple, ja?

Pŏra dni do zadku suchoł żech w radyju, jak Grzegorz Franki gŏdoł, czamu przestoł być prezesym Ślōnskij Partyje Regiōnalnyj. Pedzioł, że o swojij decyzyji poinformowoł ekskamrata bez wiadōmość SMS. Franki spokopiōł, że we ŚPR tak naprŏwda to nic sie niy dzioło, ludzie to niy byli fachmōny, a Mercik piyrszy poszoł weg, bo nic niy robiōł. Tego było za wiela i bestōż Franki poszoł nazŏd do PO.

Jŏ doprŏwdy niy wiym, co ze Ślōnzŏkami je niy richtich, że ani pogŏdać ze sobōm nie poradzōm jak majoryntni ludzie. Czamu tak je, że ôni – lidery ôskarżajom sie, że jedyn drugigo cygani i fanzŏli gupoty? Dyć ôni ani bez telefōn niy gŏdali!

Przeczytoł żech kedyś tako ksiōnżka „Liderzy jedzą na końcu”. Fajnŏ była, fest mōndrŏ. Gŏdała ô tym, jaki sztajger abo majster powinni być do inkszych arbajciōrzy. Chop napisoł tyż, że amerykōńske politykery sōm blank inksi, jak lidery. I to je prŏwda, nasi tyż sōm inksi – i ślōnscy i polscy. Ôni niy zachowujōm sie jak lidery, kerym bydymy dufać… Kożdy, kery chciołby rzōńdzić na Ślōnsku niych poczytŏ ta ksiōnżka. Jŏ mu ja życzna.

Durś sie mie ftoś pytŏ, czamu jŏ niy zapisza sie do jakiś partyje abo ôrganizacyje… Jo Wōm terŏzki powiym – jŏ na to siyły niy mōm, jak widza co na naszym placu sie dzieje. Tukej na mojij zajcie pisza, co mocka ludzi czytŏ. I mie to starczŏ. A przijdzie taki czas, kedy w naszym hajmacie byda rzōńdzić.

A to żech napisoł, coby pokŏzać, że jŏ po naszymu tyż poradza.